OVERBLIK: I denne uge er det EU-systemets hemmelige helligdag – Europadagen. I den anledningen tager statsministeren de mentale EU-sokker på, mens Kommissionen lancerer en stor offentlig høring, hvor europæerne skal give deres bud på, hvilket EU de vil have.

Mandag 7. maj
EU-parlamentarikere spenderer denne korte arbejdsuge hjemme i deres valgkredse eller på missioner rundt om i verden. Delegationer tager til Kina for at tale handelskrig, til Parma for at diskutere godkendelse af pesticider med EU’s fødevaremydighed, EFSA, til Uganda for at tale flygtninge og til Georgien for at se på fredsbevarelse i forhold til udbryderrepublikken Abkhasien.

I Italien gør præsident Sergio Mattarella et sidste forsøg på at finde en ny regering efter to måneders politisk stilstand. Lykkes det ikke, er der udsigt til, at han nedsætter en teknokratregering eller udskriver nyvalg.

 

Tirsdag 8. maj
Lovgivningsmæssigt er vi på den meget lette side i denne uge, hvor der hverken er parlamentssamling, kommissionsmøde eller ministerrådsmøder. Til gengæld vil EU-kommissionsformand Jean-Claude Juncker og formand for Det Europæiske Råd Donald Tusk spise middag med NATO-generalsekretær Jens Stoltenberg.

 

Onsdag 9. maj
Statsminister Lars Løkke Rasmussen markerer Europadagen ved at gæste Dansk Metal ved et arrangement afholdt af Tænketanken Europa. Det vil han gøre som led i et forsøg på at fastslå Venstres position som Danmarks EU-positive parti og som et startskud på en kampagne om at få danskerne til at tale mere om Europa.

Samme dag vil EU-Kommissionen åbne for en offentlig onlinehøring, der skal få europæerne til at svare på, hvilket slags samarbejde de ønsker sig i fremtiden. Det sker på basis af et møde mellem 80 udvalgte EU-borgere i Bruxelles i weekenden, som har brainstormet om, hvilke 12 spørgsmål det er vigtigst at få svar på.

Mens EU-siden diskuterer deres fremtid uden briterne, mødes den britiske regerings Brexit-udvalg til en alvorlig snak om, hvilket forhold de vil have til EU, efter de forlader Unionen. Her vil de 11 ministre med mest indflydelse på den britiske exit forsøge at finde fælles fodslag om, hvor tæt et fremtidigt toldsamarbejde skal være med europæerne, hvilket er en ekstremt vigtig beslutning for virksomheder på begge sider af Kanalen og for muligheden for at undgå en hård grænse mellem Irland og Nordirland.

 

Torsdag 10. Maj
På Kristi himmelfartsdag får den franske præsident, Emmanuel Macron, tildelt den såkaldte Karl Den Store-pris, der hvert år gives til en person, som har gjort noget særligt for europæisk enhed.

Samme dag afholdes den årlige såkaldte State of the Union-konference ved Det Europæiske Universitetsinstitut i Firenze, hvor blandt andre kommissionsformand Jean-Claude Juncker, formand for Den Europæiske Centralbank Mario Draghi, EU's udenrigschef, Federica Mogherini, de irske og italienske præsidenter, den italienske premierminister og mange flere vil tage temperaturen på det europæiske samarbejde.

Lørdag 12. maj
Den amerikanske præsident, Donald Trump, har sat 12. maj som datoen, hvor han bestemmer, om han vil trække USA ud af den atomaftale, som amerikanerne sammen med europæerne har indgået med Iran. EU’s udenrigstjeneste spillede en stor rolle i at få aftalen op at stå. Derfor presser EU-siden hårdt på, for at amerikanerne ikke saboterer aftalen, der blandt andet lader udenlandske observatører inspicere iranske atomanlæg.
